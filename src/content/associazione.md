# AGESCI

L'Associazione Guide e Scouts Cattolici Italiani (AGESCI), che conta più di 177.000 soci, è un'associazione giovanile educativa che si propone di contribuire, nel tempo libero e nelle attività extra-scolastiche, alla formazione della persona secondo i principi ed il metodo dello scautismo, adattato ai ragazzi e alle ragazze nella realtà sociale italiana di oggi. L'Agesci è nata nel 1974, come iniziativa educativa liberamente promossa da credenti, dall'unificazione di due preesistenti associazioni, l'ASCI (Associazione Scout Cattolici Italiani), maschile, e l'AGI (Associazione Guide Italiane), femminile. Nell'azione educativa l'Associazione realizza il suo impegno politico, al di fuori di ogni legame o influenza di partito, tenendo conto dell'operato degli altri ambienti educativi. La sua diffusione, omogenea sul territorio nazionale, testimonia l'impegno civile al servizio del Paese attraverso la peculiarità del suo carisma.  
I principi fondamentali propri dello scautismo, sono proposti attraverso un modello educativo che:

1. vede i giovani come autentici protagonisti della propria crescita, orientata alla "cittadinanza attiva" (autoeducazione e senso di responsabilità)
2. è attento a riconoscere valori, aspirazioni, difficoltà e tensioni nel mondo dei giovani;
3. deriva da una visione cristiana della vita;
4. tiene conto della globalità della persona e quindi della necessaria armonia con se stessi, con il creato, con gli altri;
5. offre alle ragazze e ai ragazzi la possibilità di vivere esperienze educative comuni, al di là di ogni ruolo imposto o artificiosamente costituito, aiutando a scoprire ed accogliere la propria identità di donne e uomini e a riconoscere in essa una chiamata alla piena realizzazione di sé e all'accoglienza dell'altro (coeducazione);
6. vive la dimensione della fraternità internazionale, che supera le differenze di razza, nazionalità e religione, imparando ad essere cittadini del mondo e operatori di pace.

I soci adulti dell'Associazione, sono donne ed uomini che realizzano la loro presenza di servizio come Capi nei modi propri dello scautismo. Ogni adulto impegnato al servizio dei ragazzi, segue un particolare iter di formazione su due livelli, uno regionale e uno nazionale, che alla sua conclusione dà diritto ad un riconoscimento valido a livello internazionale.  
  
L'Associazione dalla sua fondazione ha fatto la scelta della diarchia, della compresenza cioè di un uomo e di una donna, oltre che nelle comunità educative, ad ogni livello di responsabilità associativa. L'Agesci è riconosciuta dalla CEI (Conferenza Episcopale Italiana) e fa parte delle APS (Associazioni di Promozione Sociale), del Forum Terzo Settore, della Tavola della Pace, di Libera, del Forum nazionale dei Giovani ed è riconosciuta dal Dipartimento di Protezione Civile.  
  
## Un ideale di vita

Lo Scautismo si rivolge a ragazzi dai 7-8 anni fino ai 20-21, articolandosi in  tre fasce di età (o "branche"): da 8 a 11 anni i bambini e le bambine vivono  nel "branco" o nel "cerchio" come lupetti o coccinelle; dagli 11-12 ai 16 anni  ragazzi e ragazze sono nel "reparto" come esploratori e guide; dai 16-17 a 20-21 i giovani, uomini e donne, sono nel "clan" come rovers e scolte.  La  proposta scout pur identica per tutti i ragazzi del mondo, può essere vissuta  nei diversi contesti culturali e religiosi: i suoi principi ispiratori  universali, sono sintetizzati nella Promessa, nella Legge scout e nel Motto.  
  
**La Promessa**, infatti, recita:  
  
>"Con l'aiuto di Dio prometto sul mio onore di fare del mio meglio:  
> per compiere il mio dovere verso Dio e verso il mio paese;  
> per aiutare gli altri in ogni circostanza;  
>p er osservare la Legge scout".  
  
Con questa Promessa, pronunciata a circa 12 anni il ragazzo non solo "entra a far parte della grande famiglia degli Scouts", ma si impegna di fronte a Dio ed al mondo, forte della fiducia che sente riposta in lui e della libertà con cui derisce a questo ideale, per giocare un ruolo responsabile nella vita. Il  ragazzo mette in gioco il suo onore, sapendo che lungo questa strada impegnativa l'importante non sarà mai l'essere arrivato, quanto fare del proprio meglio. Un impegno senza termine, "se piace a Dio per sempre", "una volta scout, sempre scout".  

**La Legge** è un breve decalogo di atteggiamenti interiori e di valori morali che danno una direzione al ragazzo, proposti in chiave positiva per accentuarne la percorribilità:  
  
> "La Guida e lo Scout:
>
> 1. pongono il loro onore nel meritare fiducia;  
> 2. sono leali;  
> 3. si rendono utili e aiutano gli altri;  
> 4. sono amici di tutti e fratelli di ogni altra Guida e Scout;  
> 5. sono cortesi;  
> 6. amano e rispettano la natura;  
> 7. sanno obbedire;  
> 8. sorridono e cantano anche nelle difficoltà;  
> 9. sono laboriosi ed economi;  
> 10. sono puri di pensieri, parole e azioni".
  
**Il Motto**, diverso a seconda dell'età, in una sola parola sintetizza il positivo atteggiamento verso la vita e gli altri.  
  
"_**Eccomi**_" e "_**Del nostro meglio"**_ per le coccinelle e i lupetti;  
"_**Sii preparato**_" per gli esploratori e le guide;  
"_**Servire**_" per i rovers e le scolte.  
  
tratto da _[www.agesci.it](http://www.agesci.it/)_