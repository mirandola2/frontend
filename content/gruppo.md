---
title: Il Gruppo
---

## I numeri del Gruppo

:GroupSize

:TableOfContents

## Il Fazzolettone

Il nostro fazzolettone è __verde__ con __due righe gialle__ che si incontrano in punta.
Il colore giallo ci accomuna al Mirandola 1 (fazzolettone giallo e blu), primo gruppo scout a Mirandola.
Il colore verde è stato scelto perché la stoffa è di facile reperimento (all'epoca era utilizzata per realizzare i camici da ospedale).
Inoltre, un documento del 1946 (anno di riapertura dello scautismo a Mirandola, dopo il periodo fascista) dichiara erroneamente che i colori del Mirandola 1, all'epoca unico gruppo scout in città, sono di colore giallo e verde anziché giallo e blu.

:Fig{src='/img/misc/fazzolettoni.jpg' desc='Alcuni fazzolettoni prima della Promessa'}

Perciò, nel 1983, si è deciso per i colori: __​GIALLO__ e __VERDE__.

## La Nostra Storia

Nel 1982 il gruppo Mirandola 1 è formato da 3 Branchi, 2 Cerchi, 4 Reparti, 1 Noviziato, 2 Clan ed una Comunità Capi di circa 50 persone. Si ritiene quindi necessaria la divisione del gruppo e la formazione di uno nuovo, cogliendo anche la volontà di aprirci come scout ad altre zone del territorio mirandolese, fuori dal centro storico; infatti si pensa di trasferire il nuovo gruppo nella casa parrocchiale di via Posta, a circa 2 km dall'Oratorio cittadino.  
Questa nostra scelta è forse un "unicum" in ambito scout, poichè Mirandola ha un'unica Parrocchia (seppur molto grande) ed accoglie due gruppi scout.

__È nato così il gruppo Agesci Mirandola 2, composto dal Branco Della Roccia Azzurra e dal Cerchio Del Bosco Gioioso, dal Reparto Brownsea e dal Reparto Antares, dal Noviziato e Clan/Fuoco Madonna Della Valle e dalla Comunità Capi.__

![](/img/archive/logo1983.jpg)

### 16 ottobre 1983 - nasce il Mirandola 2

:Fig{src='/img/archive/nascita-gruppo.jpg' desc='Divisione dei gruppi in piazza Duomo'}

Era il 16 ottobre 1983, la Messa della 8.30 in Duomo sarebbe stata l’ultima con la presenza di un solo gruppo a Mirandola. La mattina non era promettente, il cielo era nuvoloso e non c’era molto caldo, ma nell'aria si respirava la tensione dei grandi eventi. La piazza davanti al Duomo era inverosimilmente priva di auto, di lì a poco, finita la Messa, si sarebbe riempita di tanti lupetti e coccinelle, scout e guide, rover e scolte, capi, genitori.  
Tutto il gruppo scout Mirandola 1 da un lato, sul sagrato la comunità capi e in mezzo il tabellone che illustrava l’evento, un tavolo pieno di fazzolettoni verdi e gialli. Dopo le chiamate, gli urli di squadriglia, una introduzione del Capo Gruppo che ha spiegato il perché della giornata ed è iniziata la chiamata di quanti avrebbero dato vita al nuovo gruppo.  
Iniziando dalla comunità capi fino al branco e al cerchio, passando a prendere il nuovo fazzolettone ci si spostava dalla parte opposta della piazza.

_Ricordo di Claudio Zerbini (Tricheco Pettegolo), primo capo gruppo._

### 1985-1989 - collaboriamo all'apertura di un nuovo gruppo scout a Medolla (MO)

A metà degli anni ottanta, alcuni adulti non scout di Medolla esprimono la volontà di aprire un gruppo scout nel loro paese, che dista pochi chilometri da Mirandola. Ci rendiamo perciò disponibili a collaborare per l'apertura del gruppo scout di Medolla, inizialmente accogliendo i futuri "padri fondatori" nella nostra Comunità Capi; è l'anno scout 1985/'86. Nell'anno scout seguente nasce il Branco Waingunga, formato da bambini di Medolla (alcuni facenti già parte del Branco della Roccia Azzurra), guidato dai futuri capi del nuovo gruppo, ma rimanendo formalmente un branco del Mirandola 2 per i primi due anni di vita. Infine, dopo qualche anno di formazione per i nuovi capi e di cacce col branco, nel 1989 nasce il gruppo scout Medolla 1.

### 1989-2001 - il noviziato cittadino

In questo periodo (tranne che per l'annata 1991/'92) si da vita al noviziato cittadino, unione dei noviziati del Mirandola 1 e Mirandola 2, per dare un segno forte di unione dei due gruppi scout e di unicità della proposta scout. Si sceglie come colore del fazzolettone il giallo, perché presente nei fazzolettoni di tutti e due i gruppi.

### 1990 - gemellaggio con il neonato gruppo di Postumia (Slovenia)

Grazie ad alcune conoscenze comuni, veniamo a sapere della volontà di aprire un gruppo scout a Postumia in Slovegnia ed accettiamo di affiancare i capi ed i ragazzi nei primi anni della loro vita.
Tra le varie iniziative ed attività fatte insieme si ricordano:

- 1991: Campo Estivo di Reparto ad Ovaro (UD) con le due squadriglie di Postumia; la sq. femminile delle Levinje (Leonesse) e la sq. maschile Sokoli (Falchi);
- 1992: Uscita con le due Comunità Capi a Venezia;
- 1993: Route Estiva di Clan in Slovenia.
Per il fazzolettone del gruppo di Postumia vengono scelti gli stessi colori del nostro gruppo.

### 1991-1992 - ci trasferiamo nelle nuove sedi di via Posta

Nel 1983, anno di fondazione del nostro gruppo, la casa di Via Posta (vecchia casa colonica donata alla parrocchia) non è ancora ristrutturata e pronta ad accogliere il nostro gruppo; pertanto vengono condivisi i luoghi e gli spazi con il Mirandola 1 all'Oratorio cittadino. Dal 1985, pur svolgendo le attività coi ragazzi all'Oratorio, la Comunità Capi si sposta nella casa di Via Posta, dove svolge le sue riunioni nella "Stanza del camino" (che successivamente diverrà prima sede del Clan e poi tana del Branco Giungla di Mezzo). Nel 1989 iniziano i lavori di ristrutturazione ed adeguamento della casa di Via Posta ad opera quasi esclusivamente della Comunità Capi, ex scout e volontari capaci e disponibili. Così, tra la fine del 1991 e l'inizio del 1992 iniziamo le nostre attività nelle nuove sedi della Casa Parrocchiale di Via Posta.

### 16 ottobre 1993 - il gruppo compie 10 anni

Nell’anno scout 1992/93 festeggiamo i 10 anni del nostro gruppo con la realizzazione di alcuni gadget (adesivo e maglietta).

### 14 novembre 1998 - apriamo il Branco Giungla di Mezzo

Per accogliere le tante richiese di ingressi, apriamo il secondo branco maschile del nostro gruppo. 
All'inizio dell'anno scout vengono formate due nuove sestiglie all'interno del Branco della Roccia Azzurra: i Bianchi e i Bruni, che insieme ai Fulvi, Grigi, Neri e Pezzati vanno a comporre un branco molto numeroso.
Il 14 novembre, durante una caccia, il branco incontra un nuovo Akela, ma la legge della giungla è chiara, non ci possono essere due Akela nello stesso branco. Allora, insieme, si decide di dividere il branco e di formarne uno nuovo.
Le prime sestiglie del nuovo branco sono: GRIGI, PEZZATI e BRUNI. 
Il nome del branco (Giungla di Mezzo) fa riferimento a quella porzione della giungla dove vive Kaa, il pitone delle rocce.
Il branco rimarrà attivo per 13 anni, fino al 2010-11.

### 16 ottobre 2003 - il gruppo compie 20 anni

:Fig{src='/img/archive/le-capo-gruppo.jpg' desc='Le capo Gruppo dei primi 20 anni, da sinistra: Brunetta Costa, Angela Panza, Loretta Tromba, Katia Barelli e Katia Tarter'}

Nell'anno scout 2003/2004 festeggiamo i 20 anni del nostro gruppo.
Tra le tante iniziative si ricordano:

- una Mostra nella Chiesa del SS. Sacramento, con la visone di foto, video, costumi, modellini di costruzioni, quaderni, ecc. dei primi 20 anni di storia del nostro gruppo;
- uno Spettacolo in Piazza Costituente intitolato "Quattro Capi in Capo al Mondo";
- un Libro che raccoglie i racconti di tutte le Vacanze di Branco/Crchio, Campi Estivi e Route narrate dai Capi che le hanno preparate e vissute.

### 16 ottobre 2004 - apriamo il Reparto Aquile Randagie

I tanti lupetti che dai due branchi passano nell'unico reparto di allora rende necessaria l'apertura del secondo reparto maschile del nostro gruppo.
Per il nome del nuovo reparto si sceglie "Aquile Randagie", in ricordo di [quei ragazzi](/associazione#le-aquile-randagie) che, al tempo del fascismo (periodo nel quale i gruppi scout furono soppressi) continuarono a vivere lo scautismo in clandestinità, a rischio della loro vita.
Le squadriglie sono scelte tra i rapaci indicati da B.P.: CORVI, GHEPPI e FALCHI.
Il reparto rimarrà attivo per 6 anni, fino al 2009-10.

### 16 ottobre 2008 - il gruppo compie 25 anni

Festeggiamo i 25 anni del nostro gruppo con una cena persso l'Oratorio Cittadino il 29 novembre 2008. Invitati sono tutti quelli che formavano il gruppo nel primo anno di vita, tutti i capi che negli anni si sono succeduti e gli A.E. insieme a don Carlo, nostro parroco.

### 20 e 29 maggio 2012 - la terra trema

Tra il 20 e il 29 maggio 2012 il nostro territorio è colpito da una forte serie di sismi. Come scout ci rendiamo disponibili per l’assistenza ed il conforto dei concittadini, per quelle che sono le nostre caratteristiche come scout, collaborando con protezione civile e comune. Continuiamo l'animazione della S. Messa scout domenicale (anche nel periodo estivo) nella tensostruttura della tendopoli principale della città. Con grande sacrificio, anche personale, ci prodighiamo per portare a termine le attività coi nostri ragazzi, nell'organizzazione e realizzazione delle Vacanze di Branco/Cerchio, Campi Estivi e Route. L'inagibilità dell'Oratorio cittadino ci dà la possibilità di accogliere i fratelli scout del Mirandola 1 nella casa di Via Posta (risultata illesa); così, come nei primi anni della nostra storia, i due gruppi scout di Mirandola condividono fraternamente, di nuovo, lo stesso tetto e gli stessi spazi aperti.

### Ottobre 2012 - iniziamo il cammino di Iniziazione Cristiana in Branco/Cerchio

Dopo alcuni anni di lavoro e di studio, iniziamo la sperimentazione quinquennale del Progetto per l'Iniziazione Cristiana in Branco/Cerchio, realizzato dalla Zona di Carpi, con l'approvazione della Diocesi e della Parrocchia.
Il progetto consiste nell'accompagnare i lupetti e le coccinelle dalla terza elementare alla prima media, nel loro cammino di Iniziazione Cristiana, vivendo i contenuti specifici attraverso le attività e la metodologia scout.

### 16 Ottobre 2013 - il gruppo compie 30 anni

Tra il 2013 e il 2014 festeggiamo i 30 anni del nostro gruppo.
Tante le iniziative proposte, come:

- Concorso per il Logo del Trentennale;
- Primo Campo di Gruppo del Mirandola 2, dal 31 luglio al 10 agosto 2013 a Cesclans (UD);
- Messa celebrativa dei 30 anni del gruppo, il 16 ottobre 2013 nel Centro di Comunità di via Posta;
- Stand in Fiera dal 16 al 20 maggio 2014, con esposizione di foto, quaderni, costumi dei campi, gadget;
- Pubblicazione del libro "Abbiamo fatto Trenta" ch﻿e ripercorre la vita del nostro gruppo attraverso foto e racconti dei campi, scritti dai capi di oggi e di ieri;
- Commedia Scout in 3 atti intitolata "La Casa col Muro di Vetro", messa in scena il 27 settembre 2014 in Via Posta e in replica il 21 febbraio 2015 al Teatro 29.

### 2 Aprile 2017 - visita di Papa Francesco a Mirandola

Durante la visita pastorale nella nostra diocesi, il Santo Padre Papa Francesco è venuto a Mirandola, dove ha pronunciato il suo discorso alle popolazioni colpite dal terremoto, davanti  all'ingresso del Duomo, ancora inagibile a seguito del sisma, accolto da a una piazza gremita di persone. In quell'occasione abbiamo avuto la possibilità di donargli (mettergli al collo) il nostro fazzolettone, assieme a quello del Mirandola 1.

### 22 Ottobre 2017 - inaugurazione casa scout di Via Posta

Domenica 22 ottobre, dopo la Santa Messa presieduta dal Vescovo Francesco Cavina, è stata inaugurata la casa parrocchiale di Via Posta, ristrutturata dopo il terremoto ed intitolata al Beato Piergiorgio Frassati. Da quel giorno siamo ritornati a svolgere le attività nelle nostre storiche sedi che ci ospitano dal 1992.

### 15 ottobre 2023 - il gruppo compie 40 anni

Nell'anno precedente al 40esimo compleanno ci sono stati numerosi appuntamenti vissuti tutti insieme:

- Letio Divina sulla Parabola del Giudice e della Vedova sul tema "essere scout cattolici" tenuta da don Francesco Preziosi;
- Proiezione fotografica delle migliori foto dei primi 40 anni del gruppo;
- Fiera delle botteghe e spettacolo "4 passi in vespa" recitato da tutto il gruppo scout!
- Fuoco di bivacco organizzato insieme al Masci;
- Pranzo di chiusura dell'anno del 40ennale.  

## Lo Scautismo a Mirandola

### Inizi dello Scautismo a Mirandola

Nel 1919 arriva a Mirandola il nuovo vicario parrocchiale don Francesco Venturelli assumendo l'incarico di rettore della chiesa del Gesù e di assistente dell'Ospedale-Ricovero e dell'Orfanotrofio. Veniva ad affiancare l'allora parroco Mons. Roberto Maletti, il quale trovò da subito, nel giovane sacerdote, un collaboratore affezionato ed intelligente. Per questo accolse positivamente l'iniziativa del giovane cappellano di fondare un circolo cattolico a Mirandola, intitolato a Giovanni Pico. Il circolo, collegato strettamente all'Azione Cattolica, divenne la culla del primo riparto scout.
I lavori di formazione del primo riparto a Mirandola iniziano già nel 1923. E' soprattutto grazie al costante collegamento tra Arnaldo Pozzetti e don Francesco Venturelli da una parte e Umberto Bandieri dall'altra, che si giunge alla fondazione del gruppo.
Dopo un'entusiasmante e seria preparazione, si arriva al 26 ottobre 1924, giorno delle promesse, pronunciate davanti al parroco, all'assistente don Francesco, al novello direttore del riparto Arnaldo Pozzetti (aiuto istruttore) di Mirandola e al dirigente scout Alfredo Borsari, accompagnato da una piccola e fraterna rappresentanza di scout modenesi. Formano una squadriglia di esploratori chiamata Castoro e una squadriglia di lupetti, i Grigi. Sono dodici in tutto, tra esploratori e lupetti, una piccola ma solida compagine che nel lungo tempo darà frutti insperati.

### Lo scioglimento del gruppo a Mirandola

Alla fine del 1927, il riparto ASCI di Mirandola venne sciolto. Non fu un evento improvviso e inaspettato, ne dettato da necessità o problemi interni, ma fu una conseguenza dei provvedimenti di primo parziale scioglimento dell'ASCI da parte del governo fascista. Il triste epilogo della prima avventura scout di Mirandola, per poter essere compreso, va collocato all'interno di un quadro generale nazionale, dal quale emerge in modo chiaro la decisione governativa di sciogliere i gruppi scout nei paesi con meno di 20.000 abitanti che non fossero capoluoghi di provincia.

### 1946: si riparte!

Nell'autunno del 1945 giunse a Mirandola, quale terzo Cappellano, don Nino Levratti; era giovanissimo e ci fu una specie di divisione di incarichi tra lui e don Antonio Siena. Don Nino curò soprattutto i ragazzi interessati allo scautismo. L'arrivo di don Nino fu la svolta determinante per la rinascita, la crescita e lo sviluppo dello scautismo a Mirandola. Tra l'autunno e l'inverno del 1945/46 i ragazzi interessati allo scautismo intensificarono la loro preparazione tecnica e spirituale in previsione degli "esami scout", che sostennero nella primavera del 1946 davanti ai capi dell'ASCI di Modena. La prima nota ufficiale della volontà di riapertura del riparto fu la richiesta inoltrata in data 15 gennaio 1946 al commissariato centrale ASCI da parte di don Nino Levratti. Il superamento degli esami consenti la riapertura ufficiale del Riparto Scout Mirandola 1, che avvenne con la Promessa pronunciata in forma solenne in Duomo, il 23 giugno 1946. Erano in tutto dodici scout, in perfetta divisa, con i fazzolettoni giallo blu, che erano già stati i colori del riparto sciolto nel 1927. Due furono le prime squadriglie, i Cervi e le Aquile, guidate dal Capo Riparto Luigi Carboni.

### Il guidismo a Mirandola

Era l'ottobre del 1945 quando Lucia Vezzini, insegnate di lettere al liceo classico Giovanni Pico, spinta dal suo forte spirito scout e dalla disponibilità dimostrata da alcune sue alunne, decise di iniziare ad organizzare il movimento scout femminile nel nostro territorio. Il primo riconoscimento del nascente gruppo AGI di Mirandola, porta la data del 20 gennaio 1947, giorno in cui vi fu l'ammissione ufficiale delle aspiranti guide all'associazione. Sotto gli occhi vigili e attenti di Lucia Vezzini e dell'assistente don Nino Levratti, si arriva al fatidico giorno delle prime cinque promesse delle guide mirandolesi nel mese di maggio del 1948; ne seguirono altre quattro il giorno 8 novembre.
_Tratto dal libro "Dall'inghilterra alla Bassa Modenese" di Fabio Balboni e Stefano Zerbini_
