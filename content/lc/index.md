---
title: Lupetti e Coccinelle
---



Dagli 8 agli 11 anni i bambini e le bambine vivono nel "branco" o nel "cerchio" come lupetti o coccinelle. Il metodo educativo utilizzato è quello dello scautismo i cui fondamenti si trovano nell'opera di Baden-Powell, nello Statuto e nel Patto Associativo. La proposta educativa della Branca Lupetti/Coccinelle viene proseguita nelle età successive da quella della Branca Esploratori/Guide e  Rovers/Scolte.

### L'ambiente Fantastico

La scelta caratterizzante il metodo della Branca Lupetti/Coccinelle è l'Ambiente Fantastico come traduzione pedagogica di un racconto. Per Ambiente Fantastico si intende il gioco continuativo di un tema in cui sono immerse le attività del Branco e del Cerchio in complementarietà con gli altri strumenti del metodo. L'intuizione di B.-P. della "parlata nuova" offre all'adulto uno strumento di comunicazione comprensibile al bambino ed al bambino la possibilità  di farsi capire dall'adulto attraverso un linguaggio alla propria portata.
Gli Ambienti Fantastici utilizzati nella Branca L/C per l'educazione dei bambini e delle bambine nello scautismo sono i seguenti: 

- __la Giungla__, vissuta attraverso le _Storie di Mowgli_ nell'utilizzazione fattane da B.P.;
- __il Bosco__, vissuto attraverso il racconto _Sette Punti Neri_ nella eleborazione fattane dalla Branca L/C.

I due Ambienti Fantastici possono essere  liberamente adottati in Unità maschili, femminili e miste. Le Unità che adottano l'Ambiente Fantastico Giungla prendono il nome di Branco; quelle che adottano il  Bosco prendono il nome di Cerchio.

### La Legge Del Branco/Cerchio

La Legge esprime le regole che aiutano ciascuno nel grande gioco della crescita. Essa è la seguente:

>Il Lupetto/Coccinella pensa agli altri come a se stesso/a.  
>Il Lupetto/Coccinella vive con gioia e lealtà insieme al Branco/Cerchio.

L'adesione alla Legge del Branco/Cerchio è spontanea e gioiosa. Il Capo aiuta la comunità a comprendere tale legge associativa e ad aggiungervi una propia legge che tenga conto delle esigenze dei singoli e della realtà in cui il Branco/Cerchio vive.

### La Promessa

La Promessa è l'atto con cui il bambino esprime la propria adesione alla vita dell'Unità. Essa è così formulata:

>Prometto, con l'aiuto e l'esempio di Gesù,  
>di fare del mio meglio   
>per migliorare me stesso/a,  
>per aiutare gli altri,  
>per osservare la Legge del Branco/Cerchio.  

In questa occasione il bambino esprime un concreto impegno personale. Con la promessa il bambino entra nell' Associazione e nella grande Famiglia degli Scout di tutto il mondo ed inizia, all'interno della comunità di Branco/Cerchio, un cammino personale di crescita nel quale è seguito ed aiutato dai capi.

### Il Motto
Il motto del lupetto "del nostro meglio", sintesi della Promessa, è l'insieme di tanti "del mio meglio"; esso vuole significare che si cresce con il  proprio impegno e l'aiuto degli altri. L'uso dell'uniforme uguale per tutti è un  segno esteriore dell'appartenenza all'Associazione, che aiuta il bambino a riconoscersi nei valori che questa gli propone.
Il motto della coccinella "eccomi", esso esprime la disponibilità e la prontezza nella risposta all’invito ad entrare nel gioco, dando il meglio di sé. 